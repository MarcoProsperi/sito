---
title: "La Nostra Storia"
description: "Dal 1996, passione e basket a Velletri."
---

L’**A.S. Dil. Virtus Velletri** nasce nel **1996** dalla passione di un gruppo di amici che da sempre avevano nel cuore la pallacanestro. Lo scopo era quello di diffondere questo sport e di diventare il punto di riferimento per tutti gli appassionati della pallacanestro, senza dimenticare il sociale. 

Da subito ha cercato di far crescere ragazzi, giovani e bambini nello spirito dell’amicizia e del sano divertimento, cercando di integrare tra loro le diverse realtà sociali presenti nel territorio. Per questa ragione ha ricevuto nel 2004 il premio “**Anna Magnani**”.

### Collaborazioni e Crescita

Da sempre non sono mancati lo spirito d’iniziativa e la voglia di collaborare con le altre società del territorio laziale, in particolare con l’**U.S. Basket Lariano**, del compianto Fiorenzo Bonanni, con la quale è cresciuta e si è affermata. 

Sono nate in seguito collaborazioni con la **Stella Azzurra Roma**, storica società romana, e di recente con l’**U.C.B. Ariccia** (oggi dopo l’acquisizione Virtus Ariccia), la Virtus Pavona e la Virtus Valmontone. La società “ariccina” oggi è da considerarsi vera e propria sorella, in quanto con essa la Virtus Velletri condivide staff, giocatori e obiettivi stagionali.

### Eventi e Tornei

Negli anni sono state molteplici le manifestazioni organizzate dalla Virtus, ricordiamo:
- Le varie edizioni di “**Cento piazze a canestro**“
- Le finali del torneo “**Minibasket ai Castelli Romani**”
- La tappa del torneo **Nike Playground League**
- Le varie edizioni del **Torneo 3on3**, competizione all’aperto che coinvolge giocatori da tutto il Lazio
- Il torneo d’apertura della stagione agonistica dedicato alla **Festa dell’Uva**

Non vanno dimenticate le feste annuali che la Virtus organizza a Natale e a Carnevale.

### Successi Sportivi

Alla Virtus non sono mancate le soddisfazioni sportive: la prima squadra è passata dalla Promozione alla serie “C” regionale, passando per alcuni anni in serie D. La storica promozione è avvenuta nel **2009**, prima società veliterna di pallacanestro ad arrivare così in alto. 

Con le sue squadre giovanili ha partecipato a tornei prestigiosi e a fianco di società blasonate, vincendo più volte la “Coppa Lazio” e conquistando nel 2004 anche uno **scudetto nazionale CSI**.

### Impegno nel Sociale e Scuola

Fin dalla nascita ha proposto e realizzato progetti in tutte le scuole di Velletri e di città limitrofe per favorire la conoscenza del gioco-sport del minibasket e favorire la diffusione delle attività motorie tra i minori, come previsto dagli accordi tra il Coni e il ministero della Pubblica Istruzione.
